Filusufìa

Difinizzioni di filusufìa.

La difinizzioni di filusufìa resta nu prubbrema filusòficu di p'iddu stissu, e ô scopu di ntruducìri lu cuncettu, putemu dìciri ca si tratta dû studiu dû significatu e dâ justificazzioni dâ canuscenza, dû cchiù ginirali, o univirsali, aspettu dî cosi, nu studiu ca cerca di furmulari linguisticamenti li prubbremi, uffriri la suluzzioni e justificàrila, usannu pruciduri argumentativi rigurusi. Oltrimodu è lu studiu dî principî primi e dî raggiuni ùrtimi, e macari attivitati ntillittuali ch'elàbbura n'aspettu particulari dâ rialtati.

La filusufìa studia cuncetti comu chiddu di l'asistenza, dû beni, di la canuscenza, e dâ biddizza ca è lu tema puru affruntatu di la stètica. Cerca di arrispùnniri li dumanni comu Zocch'è lu beni?, o Comu è pussìbbuli canùsciri?. Tra li cchiù famusi filòsufi attruvamu Sòcrati, Platuni, Aristòtili, Plutinu, Tomasi d'Aquinu, Cartesiu, Immanuel Kant, Arthur Schopenhauer, Friedrich Nietzsche, Martin Heidegger, e Voltaire.

Pupularmenti, la palora \"filusufìa\" è spissu usata pi significari saggizza, o na pruspittiva di vita (na \"filusufìa di vita\"), o principi basilari arreri ô mètudu pi jùnciri n'ubbittivu. Si tratta di significati diversi di chiddu accadèmicu, ca veni trattatu nta st'artìculu.

Urigginarmenti, filusufìa significava l'amuri pi la saggizza. \"Philo-\" addiriva dâ palora greca \"philein\", ca signìfica amuri, e \"-sofìa\", dû grecu \"sophia\", o saggizza. Pari ca la ntruduzzioni dû tèrmini filusufìa sia d'attribbuiri ô pinzaturi grecu Pitàgura, c'avissi cuniatu stu tèrmini pi nnicari la 'ricerca' dû sapiri di parti di l'omu (mentri sulu li dei pussidìssiru chinamenti la sufìa). St'attribbuzzioni è cirtamenti basata supra nu branu d'un libbru pirdutu di discìpulu di Aristòtili. È una dî liggenni Pitagòrichi di stu tempu. Di fattu lu tèrmini filusufìa nun vinni usatu assai prima di Platuni. 

Lu \"filòsufu\" sustituisci la palora \"sufista\", usatu succissivamenti pi discrìviri li \"saggi\", nzignanti di ritòrica, mpurtanti ntâ Dimucrazzìa atinisa. Tra li primi sufisti s'attròvanu chiddi c'ora chiamàssimu filòsufi. 

Urigginarmenti l'àmmitu dâ filusufìa era tutarmenti ntillittuali. D'allura addivinni lu studiu di n'àmmitu ntillittuali, particularmenti astrattu, nun spirimintali. Di fattu, comu minziunatu supra, \"filusufìa\" è na palora diffìcili di difiniri e la dumanna \"Zoccu è la filusufìa?\" è dummana discussa di li filòsufi. Spissu s'asserva ca li filòsufi sunnu ùnici ca nun sunnu d'accordiu mancu supra quali sia lu sò campu di discussioni.

La filusufìa nasci ntâ Grecia antica ntô Sèculu VI a.C. nnî culonî urientali di l'attuali Turchia.

Li filòsufi divìdinu la longa storia dâ filusufìa uccidintali 'n filusufìa antica, filusufìa mediuevali, filusufìa muderna e filusufìa cuntimpurànea. La filusufìa antica è duminata di tri filòsufi: Sòcrati, Platuni e Aristòtili.

La Filusufìa Mediuevali custituisci nu mpunenti ripinzamentu di la ntera tradizzioni clàssica sutta l'ammuttata dî dumanni posti di li tri granni monuteismi.

La Filusufìa Muderna s'estenni di lu 1600 nzinu a lu 1900 circa, e tra li Primi Filòsufi Muderni li cchiù mpurtanti sunnu René Descartes, Thomas Hobbes, John Locke, David Hume, Immanuel Kant. La Filusufìa dû diciannuvèsimu sèculu, ca è spissu trattata comu nu piriudu a iddu stanti, fù duminata dâ Filusufìa post-kantiana tudisca e di li filòsufi idialisti comu George Wilhelm Friedrich Hegel, Karl Marx etc.

Ntâ Filusufìa dû vintèsimu sèculu li filòsufi europei e miricani pigghiaru strati diversi. La cussidditta Filusufìa Analìtica si sviluppau suprattuttu a Oxford e Cambridge, unni si riuneru macari li mpiristi lòggici emigrati dâ Girmania e di l'Austria e àutri studiusi miricani.

'N Europa (spiciarmenti 'n Girmania e Francia), li finominuluggisti tudischi Edmund Husserl e Martin Heidegger graperu la strata, prestu siquiuti di Jean-Paul Sartre e àutri asistinzialisti, ca tutta na serî di \"-ismi\" ca purtaru ô postmudirnismu, ca dumina li scoli di tiurìa crìtica e li dipartimenti di filusufìa di Franza e Girmania, ca cuntìnuanu li pruggetti pirsiquiuti di sti filòsufi. 

Si vidi l'elencu di filòsufi cèlibbri e l'artìculu Storia dâ filusufìa, pi nfurmazzioni urtiriuri.

Suttadisciprini filusòfichi.

Comu 'n ogni campu di studiu accadèmicu, la filusufìa si suddividi 'n nummarusi suttadisciprini. La filusufìa pari aviri nu nùmmaru particularmenti àutu di suttadisciprini, 'n larga parti a causa dû fattu c'asisti na tinnenza a sviluppari na \"filusufìa di\", pi quasi tuttu zoccu veni studiatu. Li neòfiti di sta materia sunnu di norma mmitati a pristari particulari attinzioni a lòggica, mitafìsica, filusufìa dâ menti, filusufìa dû linguaggiu, epistimuluggìa, filusufìa dâ scienza, ètica e filusufìa pulìtica, 'n quantu (certu, discutibbirmenti) \"disciprini cintrali\" dâ filusufìa.

Comu abbicinàrisi â filusufìa.

E' na banalitati dìciri ca ognidunu havi na filusufìa, puru siddu nun tutti sunnu 'n gradu di rializzàrilla o di difènnirilla. Siddu s'è già ntirissatu ô studiu di la filusufìa, pò èssiri ca si voli migghiurari lu propiu modu di campari o di pinzari, o cchiù simpricimenti si disìi prènniri cunfidenza cu una dî cchiù antichi àrî dû pinzeru umanu. Pò èssiri d'aiutu scummigghiari chi è ca mutiva tanti pirsuni a \"filusufiggiari\", e aviri na ntruduzzioni a lu mètudu filusòficu, ca è mpurtanti pi cumprènniri comu li filòsufi pènzanu.

Filusufìa appricata.

La filusufìa havi appricazzioni pràtichi. Li cchiù mpurtanti sunnu l'ètica e la filusufìa pulìtica. Li filusufìi pulìtichi di John Locke, Jean-Jacques Rousseau, Karl Marx e John Stuart Mill dèttiru forma (o foru usati pi justificari) ê cuverni e a li sò azzioni. La filusufìa di l'aducazzioni mèrita attinzioni; L'aducazzioni prugrissiva ca fu prumuvuta di John Dewey appi nu prufunnu mpattu supra li pràtichi aducativi dû XX sèculu.

Àutri appricazzioni mpurtanti, ma menu mmidiati, si ponnu attruvari 'n epistimuluggìa, ca aiuta a difiniri li nuzzioni di canuscenza, prova e cridenza justificata. La filusufìa dâ scenza discuti li funnamenti dû mètudu scintìficu e àutri argumenti ùtili ê scinziati. L'estètica pò aiutari a ntirpritari l'arti. Macari l'ontuluggìa, sicuramenti la cchiù astratta e chidda ca pari la menu pràtica tra li vranchi dâ filusufìa, appi cunziquenzi mpurtanti pi la lòggica e la nfurmàtica. 'N ginirali, li varî \"filusufìi di\", comu la filusufìa dû drittu, ponnu furniri ê spicialisti di li rispittivi campi na canuscenza cchiù funna dî basi tiòrichi e cuncittuali dâ propia disciprina.

Filusufìa e scienzi naturali.

Secunnu la visioni dâ tradizzioni filusòfica anglu-miricana e la tradizzioni dû Cìrculu di Vienna, la filusufìa havi a emulari li mètudi esatti dâ scienza e dâ matimàtica ma, 'n senzu strittu, la filusufìa havi a èssiri distinta dâ scienza. Nun è còmpitu dâ filusufìa cunnùciri espirimenti. L'espirimenti jòcanu nu rolu rilivanti ntâ suluzzioni di li prubbremi filusòfici. Li filòsufi spissu fannu rifirimentu e ntirprètanu lu travagghiu scintìficu di li fìsici ca cunnùcinu espirimenti supra lu spazziu-tempu e la miccànica quantìstica (si vidi: filusufìa dâ scienza). 'N ginirali, tanti filòsufi ca stùdianu filusufìa dâ scienza hannu na furmazzioni scintìfica.

Nun c'è dubbiu ca li filòsufi a voti \"ntirprètanu\" e \"fannu rifirimentu\" ô travagghiu spirimintali svotu 'n vari campi, spiciarmenti ntê filusufìi di l'accussì ditti \"scienzi spiciali\". Ma chiddu nun è surprinnenti: lu scopu di sti vranchi dâ filusufìa è d'aiutari a ntirpritari l'aspetti filusòfici dû travagghiu spirimintali, ma nun sunnu li filòsufi ca cunnùcinu l'espirimenti e furmùlanu li tiurìi espricativi di li dati arricugghiuti.

Asisti na raggiuni stòrica funnamintali pi cui la filusufìa nun è spirimintali. 'N urìggini, lu scopu dâ filusufìa era chiddu di n'attivitati ntillittuali cumpritamenti astratta. Nzinu a li tèmpura muderni li pirsuni ca nuàutri oi chiamamu \"scinziati\" èranu nnicati comu \"filòsufi naturali\", overu filòsufi ca stùdianu la natura. Ntô cursu di l'anni, lu raiu d'azzioni dâ filusufìa si arridducìu, mentri li diversi scienzi divinìanu disciprini nnipinnenti a tutti l'effetti. Li primi scienzi a distaccàrisi foru la fìsica e la chìmica, siquiuti cchiù ricintimenti dâ psicoluggìa.

Cci si pò spiari pirchì li studiusi nizziaru a trattari sti scienzi spiciali comu nnipinnenti di la filusufìa. La risposta, p'ogniduna di chisti è ca nizziaru a èssiri studiati usannu rigurusi e bonu difinuti mètudi d'assirvazzioni e spirimintazzioni.

Naturarmenti la filusufìa è luntana di l'èssiri tutarmenti nun assirvativa e nun mpìrica. Cirtamenti la filusufìa fa n'usu essinziali di l'assirvazzioni dû munnu. Ma st'asservazzioni sunnu \"ginirali\" assai. Assirvazzioni hannu a richèdiri na certa attinzioni, ma ntâ maiuri parti di li casi, nun richèdinu na canuscenza cchiù spicializzata di chidda 'n pussessu dâ pirsuna cu na nurmali aducazzioni, a ccizzioni dâ canuscenza spicializzata riguardanti la filusufìa stissa.

Arcuni principianti cunfùnninu filusufìa e psicoluggìa, ca puru sunnu campi bonu distinti. La filusufìa, comu la psicoluggia, studia la menti, ma studia macari àutri cosi ca vannu oltri la menti, supra li quali la psicoluggìa nun havi nenti di dìciri. Li modi 'n cui filòsufi e psicòluggi stùdianu la menti sunnu diffirenti. Lu studiu dâ menti effittuatu dâ psicoluggìa, cuimmorci n'attenta e spicìfica assirvazzioni di particulari finòmini mintali, e anchi na spirimintazzioni; pi contra li filòsufi pènzanu a aspetti cchiù ginirali dâ menti, dumanni comu \"Zocch'è la cuscenza?\" e \"Qual'è la rilazzioni tra menti e corpu?\"

Filusufìa e matimàtica.

La Matimàtica diffirisci dâ filusufìa pi siquenti mutivi. 

Idda usa arcuni mètudi di prova, rigurusi e spicìfici assai, ca li filòsufi cèrcanu a li voti d'emulari, ma raramenti dùpricanu cu lu stissu gradu di riguri. Comu cunziquenza, li matimàtici difficirmenti sunnu 'n d supra li risurtati, mentri li filòsufi naturarmenti discùtinu supra d'iddi. Cuntrariamenti ê matimàtici, li filòsufi sunnu 'n disaccordiu macari supra lu mètudu, e li diffirenzi mitudulòggichi ponnu spissu èssiri usati comu mutivazzioni dî diffirenti cunchiusioni.

N'àutru modu pi distìnchiri la filusufìa dâ matimàtica è lu siquenti. La matimàtica, oltri nu certu niveddu di basi, richedi na canuscenza strimamenti spicializzata, ca pò èssiri uttinuta sulu tràmiti duru travagghiu e cuncintrazzioni. Nun è lu tipu di disciprina ca pò èssiri assicutata câ canuscenza 'n pussessu dâ pirsuna d'aducazzioni media. La filusufìa nurmarmenti richedi tali sforzi, ma nu filòsufu pò spissu spigari li sò argumenti, senza troppa difficurtati, a nu \"nun-filòsufu\" ntilliggenti 'n menu di deci minuti.

Arcuni giniralizzazzioni spirimintali supra zoccu è la filusufìa.

La filusufìa è na disciprina ca si basa supra la canuscenza 'n pussessu dâ pirzuna midiamenti aducata, e nun fa usu dâ spirimintazzioni e di l'assirvazzioni attenta, puru suddu pò ntirpritari filusuficamenti spirimenti e assirvazzioni. Cchiù custruttivamenti, si pò dìciri ca la filusufìa è la disciprina ch'esamina lu significatu e la justificazzioni d'arcuni dî nostri cchiù funnamintali cumminzioni, 'n basi a nu nzemi di mètudi ginirali. 

Ma zoccu si ntenni cu \"cumminzioni funnamintali\"?

Na cumminzioni è funnamintali siddu riguarda dd'aspetti di l'universu ca si ncòntranu \"cchiù cumunimenti\", ca e: l'aspettu \"univirsali\" dî cosi. 
La filusufìa studia, p'asempiu, zocch'è l'\"asistenza\" \"stissa\". 
Studia anchi li valura - la justizza dî cosi - 'n ginirali. 
Sicuramenti ntâ campata umana attruvamu l'attinenza dû valuri o dâ justizza unni è gghiè, nun sulu la justizza murali, puru siddu pò èssiri mpurtanti assai, ma macari cchiù 'n ginirali, la justizza ntô senzu, p'asempiu, 'n cui nu pumu, nu dipintu o na pirsuna ponnu èssiri \"tutti\" justi. 
Naturarmenti, la fìsica e l'àutri scienzi stùdianu arcuni aspetti univirsali dî cosi; ma lu fannu spirimintarmenti. 
La filusufìa studia l'aspetti ca ponnu èssiri analizzati senza spirimintazzioni. 
Chiddi sunnu l'aspetti dî cosi ca sunnu viramenti ginirali; pi fari n'àutru asempiu, li filòsufi si spìanu zocca sunnu l'uggetti fìsici 'n quantu tali, distinchènnuli dî sò prupitati e dî rilazzioni tra d'iddi, e macari distinchennu tra corpu e menti. 
Li fìsici prucèdinu comu siddu la nuzzioni di corpu fìsicu fussi abbastanti chiara e elementari - e 'n funnu putissi anchi èssiri d'accussì - ma comu è gghiè li fìsici dùnanu chistu p'\"assuntu\", e quinni si ponnu dumanni supra comu tutti li corpi fìsici si cumpòrtanu, e fannu spirimenti p'attruvari la risposta.


Ètica:
Lu tèrmini Ètica diriva dû grecu \"ethos\", custumi. 
É dda branca dâ filusufìa ca studia li funnamenti di zoccu veni cunziddiratu bonu, justu o murarmenti currettu. 
Si pò macàri difiniri comu la ricerca di na gistioni adiquata dâ libbirtati. 
Spissu veni videmma ditta \"filusufìa murali\". 
'N àutri palori, idda havi comu uggettu li valuri murali ca ditèrminanu lu cumpurtamentu di l'omu. 
E' cunsuitùdini diffirinziari li tèrmini 'ètica' e 'murali'. 
Cuppuru ca iddi spissu sunnu usati comu sinònimi, si prifirisci l'usu dû tèrmini 'murali' pi ndicari l'assemi di valuri, normi e custumi dûn ndividuu o dûn ditirminatu gruppu umanu. 
Si prifirisci risirvari la palora 'ètica' pi rifirìrisi ô ntentu razziunali (zoè filusòficu) di funnari la murali ntisa comu disciplina.
L'ètica pò èssiri \"discrittiva\" siddu discrivi lu cumpurtamentu umanu, oppuru \"nurmativa\", e \"priscrittiva\" siddu duna ndicazzioni. 
'N ogni casu lu ndaggini verti supra lu significatu dî tiurii ètichi.
Pò èssiri anchi \"suggittiva\", quannu s'accupa dû suggettu c'agisci, ndipinnintimenti d'azzioni o ntinzioni, e \"uggittiva\", quannu l'azzioni è rilazziunata ê valuri cumuni e a l'istituzzioni.
La storia di l'ètica è custituuta dâ succissioni dî riflissioni supra l'omu e supra lu sô aggiri. 
Â basi di ciascuna cuncizzioni di l'ètica sta la nuzzioni dû beni e dû mali, dâ virtuti e na ditirminata visioni di l'omu e dî rapporti umani. 
Tali idei sunnu spissu currilati a na particulari riliggiuni.
L'ètica a basi \"riliggiusa\", nfatti, fissa normi di cumpurtamentu ca pritenni vàliti pi tutti, mentri l'ètica \"laica\" nun mira a mpòniri valuri aterni e si dimostra sulitamenti attenta a l'esiggenzi umani ca tennu cuntu dî cunnizzioni e dî trasfurmazzioni stòrichi.
I filòsufi hannu di sempri risirvatu un nutèvuli spazziu ê prubblemi ètici. 
Tra iddi si cìtanu 'n particulari Sòcrati, Platuni, Aristòtili, Nicculò Macchiaveddi,  Jean-Jacques Rousseau.
Lu funnamentu di l'ètica cristiana è l'esircizziu di l'amuri versu lu pròssimu, midianti lu quali s'esprimi l'amuri versu lu Criaturi. 
Pû \"cristianu\" (ntô sensu di chiddu di fidi cristiana, e ca cridi ntô Patri, ntô Figghiu, e ntô Spiritu Santu), lu prubblema murali è chiddu dâ sarvizza di l'arma e dû lìbbiru arbitriu.
L'ètica \"laica\" oscilla tra pusizzioni vicini a l'ètica cristiana, abbrazzata di Platuni e Aristòtili, e àutri abbalurati di Nicculò Macchiaveddi e George Wilhelm Friedrich Hegel, pi pòniri l'accentu supra la struttura statuali â quali avissi a èssiri subburdinatu lu cumpurtamentu di lu ndividuu.